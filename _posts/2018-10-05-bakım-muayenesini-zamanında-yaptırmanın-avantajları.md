---
title: Bakım Muayenesini Zamanında Yaptırmanın Avantajları
layout: post
date: 2018-10-05 22:01:04 +0300

---
Trafiğe çıkan motorlu ve motorsuz araçların 2918 sayılı Karayolları Trafik Kanunu’nun 34. maddesi gereğince yapılan araç muayenesi, araçların teknik yeterliliğe sahip olup olmadıklarının kontrol edilmesiyle gerçekleştirilir.

**Araç Bakım Muayenesi Ne Zaman Yapılmalı?**

Randevu alınarak yapılan araç muayeneleri, bu işlem için kurulan araç muayene istasyonları ile araç kusurlarından kaynaklanan trafik kazalarının önüne geçmek ve böylece trafik güvenliğini arttırmak için yapılır. Muayene işlemi, zorunlu olduğundan trafiğe çıkan her araç, bu işlemi yaptırmakla mükellef olup araç tipine göre ilgili muayene süreleri farklılık gösterir. Binek otomobiller ve her türlü römork sahipleri, ilk üç yaş sonrasında ve bu sürenin ardından her iki yılda bir araç muayenesi yaptırır. Taksi, kamyon, otobüs ve benzeri ticari araç sahipleri bir yaş sonrası ve buna müteakip her yıl, düzenli olarak araç muayenesi yaptırmalıdır.

Yapılan bakım muayenesi sonunda araç; kusursuz, hafif kusurlu, ağır kusurlu ve emniyetsiz olmak üzere dört farklı kategoride değerlendirilir. Kontrol edilen bütün unsurlar, güvenliğiniz için yapıldığından bu kontroller trafiğe çıktığınızda emniyetinizin üst düzeyde olmasını sağlar. Araç muayene ücreti, araç cinsine göre değişiklik gösterirken muayenesiz araç trafiğe çıktığında aracı kullanan kişi, trafik ihlali yapmış olacağından 92 TL (peşin 69 TL) para cezası ve 10 ceza puanı ceza alır. Muayenesiz araç kullanma durumu, trafik kontrolleri sırasında tespit edilirse cezanın dışında yedi gün muayene süresi tanınır; bu işlemi gerçekleştirmezseniz aracınız trafikten men edilir.

**Bakım Muayenesini Vaktinde Yaptırmanın Avantajları**

Muayene işleminden önce, TÜV’ün internet sayfasından araç muayenesi sorgulanır. TÜV randevu sisteminin size uygun gördüğü bir araç muayene istasyonu üzerinden, arzu ettiğiniz zaman dilimine randevu alabilirsiniz. Araç muayene randevu alma işlemi sonrasında aracınızın üzerinde varsa trafik cezası ve OGS cezasının yanında trafik sigortası noktasında da ödenmemiş borcunuzun bulunmaması gerekir. Aksi takdirde aracınızın muayene işlemleri yapılmaz. Bunların haricinde egzoz emisyon ölçümünü yaptırmanız, aracınızın ağır kusurlu olarak değerlendirilmemesi için gereklidir. Vergilerinizin yanı sıra zorunlu ekipmanlar olan ilk yardım çantası, üçgen reflektör, yangın söndürme cihazı ve stepne gibi yardımcı aygıtların aracınızda bulunması gerekir.

Araç muayenesinde aracınızın fren sisteminin, direksiyon ve direksiyon simidinin, lambaların, görüş özelliklerinin, yansıtıcı ve elektrik teçhizatlarının, dingillerin, tekerleklerin, lastiklerin, süspansiyonun, şasi ve şasi bağlarının, zorunlu ekipmanların, gürültü kirliliği ve seviyesinin kontrolleri yapılır. Bu kontrollerin sunduğu birçok avantaj arasında;

\- Sürücü güvenliğinin ve sürücünün beraberindeki kişilerin can güvenliklerinin sağlanması,

\- Seyir halindeki diğer araçların ve canlıların güvenliklerinin sağlanması,

\- Araç kusurlarından kaynaklı trafik kazalarının azalması,

\- Egzoz gazlarının neden olduğu hava kirliliğinin ve egzoz emisyonu ölçümü ile gürültü kirliliğinin önlenmesi,

\- Aracın bileşen performansı arttığından yakıt tüketiminin azalması,

\- Gerekli parçaların düzenli periyotlarda bakım ve kontrolü yapıldığından bakım masrafının azalması sayılabilir.